Egosu küçük, kalbi büyük liderler

Onlar, meydana getirdikleri oluşumu “Egosu küçük, kalbi büyük” olarak tanımlıyor, 17 yıldır, daha iyi bir dünya için hayal kuruyorlar.

Başarının, hırs, bireycilik ve egonun zehirli birleşiminden gelmeyeceğini biliyorlar. Demokratik, eşitlikçi ve birleştirici anlayışın kişiyi, dolayısıyla toplumu geliştirecek en önemli unsurlar olduğunun bilincindeler. Kişisel çıkarların, tek kişinin başarısının değil, kolektif aklın yüceltildiği; herkese özgürlük ve yaratım alanı tanınan, aydınlık zihinlerin ortak çalışmasıyla müthiş projelere imza atan bir topluluk onlar... Kim mi? Türkiye’nin en inovatif sivil toplum kuruluşlarından olan Young Guru Academy. Gelecek nesillere daha iyi bir toplum bırakmak üzere, geleceğin liderlerini keşfediyorlar. Genç ve aydınlık beyinler hep birlikte düşünüyor, hayallerini projeye dönüştürüyor ve tek tek gerçekleştiriyorlar.Belki de ilk söylendiğinde kulağa imkansız veya gerçekleştirilmesi zor gelen hayaller kuruyorlar. Ardından büyük bir yaratım gücü ve cesaretle hayallerini somutlaştırıyor ve kararlı adımlarla hayata geçiriyorlar. Peki neler oluyor YGA’da? Her yıl 200 üniversiteden 50 binin üzerinde üniversite öğrencisi başvuruyor kuruluşa. Seçilen sadece 50 kişi liderlik programında üst düzey yönetici, akademisyen, sanatçı ve bilim insanlarından oluşan, aralarında Prof. Aziz Sancar, Prof. Doğan Cüceloğlu gibi isimlerin bulunduğu “hayal ortakları”ndan eğitim alıyorlar. Eğitim sonrasında, YGA’da, hayal ortakları ile birlikte çalışarak; yaratarak ve üreterek, hayata geçtiğinde kullanıcıları için devrim niteliği taşıyan sosyal inovasyon projeleri ortaya koyuyorlar. Bugüne dek görme engelliler, yetimler, yenilenebilir enerji konularında hayal kurdular, devrim niteliğinde projeler ürettiler, ilklere imza attılar.YGA Hayal Ortağı, FİBA Holding Yönetim Kurulu Üyesi Murat Özyeğin YGA’yı “Seri olarak sosyal girişimcilerin yetiştiği bir fabrika” olarak tanımlıyor.Peki neler yaptılar bugüne kadar? Yaklaşık 200 bin görme engellinin bilgi ve teknolojiye erişimini sağlayan projeleri “Hayal Ortağım” ile “Teknoloji dünyasının Oscarı” olarak değerlendirilen GSMA’da iki kez dünya birinciliğine layık görüldüler.Hibrit Jeotermal Güneş Enerjisi Santrali “Yüzer Güneş Enerjisi Sistemi” projeleri, yenilenebilir enerji alanında dünyada ilkler arasına girdi. Bu iki proje Forbes dergisi tarafından dünyadaki ilk 30 inovasyon arasında gösterildi...Şimdi, YGA gönüllüleri, Türkiye’de yaşayan yaklaşık 3 milyon Suriyelinin sosyal hayatında büyük kolaylık sağlayacak bir uygulamaya imza atıyor... YGA’nın programına seçilen ve yetiştirilen Suriyeli ve Türkiyeli parlak gençler, birlikte çalışarak, Suriyeliler için sesli mesajı tercüme eden bir teknoloji geliştirdiler. YGA Başkanı Asude Altıntaş, Suriyeli göçmenlerin yoğunlukla bulunduğu Gaziantep’te yaptıkları çalışmalarda, göçmenlerin gündelik hayatlarını sürdürürken yaşadıkları en büyük zorluğun iletişim, dil sorunu olduğunu gözlemlediklerini söylüyor. Günlük hayatta önemli bir engel olarak duran iletişim sorununu çözmek amacıyla YGA gönüllüleri, stratejik ortak Turkcell ile birlikte “WeTalk” ismini verdikleri bir proje geliştirmişler. “Biz Suriyeliler için değil Suriyeliler ile ‘Birlikte bir “İlk”e imza atıyoruz” diyor Altıntaş.YGA daha önce, Vestel ile birlikte geliştirdikleri “Dünyanın ilk akıllı bastonu” olarak tanımlanan WeWalk ile geçen yıl Massachusets Institute of Technology (MIT) tarafından “yılın sosyal inovasyonu” seçilmişti, bu yıl ise aynı proje ile GSMA’da “En iyi giyilebilir Mobil Teknoloji” kategorisinde finale kaldılar... Liderlerin agresifleştiği, aynı lisanı konuşanların, aynı fikri savunanların dahi bunu birbirlerinin üzerine çıkarak yaptığı bir dönemde, YGA gibi “birlikte başarı” diyen sivil toplum kuruluşlarının önemi bir kez daha ortaya çıkıyor.Geleceğe dair umut taşımayı sürdürüyorsak, bunu biraz da aydınlık beyinlerin oluşturduğu YGA gibi sivil toplum kuruluşlarının varlığına borçluyuz...İyi ki varlar!<!-- There is only one paragraph! AdUnit will be added to the bottom. -->
