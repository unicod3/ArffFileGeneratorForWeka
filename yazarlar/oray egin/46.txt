05 Mart 2017 Pazar, 00:57:53 Güncelleme:08:02:43    
    Bu insanlar kafayı yemiş olmalı
     
Cumartesi sabahı, Harlem’de içi yenilendikten sonra yeniden açılan spor mağazası Jimmy Jazz’in önündeki kuyruk bir gece önceden başladı. Bu kış New York’ta nispeten ılık geçti, geçtiğimiz hafta pek çok kişi montsuz gezmeye başlamıştı bile. Ama martın ilk hafta sonu kışı yeniden hatırlattı. Cuma günü sıfırın altına inmişti zaten sıcaklık, kar yağma ihtimalinden bahsediliyordu.
Ama uyku tulumu, çadır ve taburelerini kapıp da kaldırımda sabahlamak isteyenleri bağlamıyordu soğuk. Mağazanın sabah 9.30’da kapısını açmasını ve içeriye giren ilk kişi olmayı hedefliyorlardı.
25 yıl önce New York’ta açılan ve Harlem’de en büyük mağazası bulunan Jimmy Jazz gün içinde Cam’ron ve A$AP Ferg gibi rap yıldızlarını ağırlayacaktı. Ama bundan daha da önemlisi 100’ü aşkın zor bulunan spor ayakkabıyı yeniden satışa sunacaktı.
İnternette ikinci el satış fiyatı bazen binlerce doları bulan Yeezy’ler... Geçen sene piyasaya çıkar çıkmaz büyük ilgi toplayan NMD modeli...
Michael Jordan’ın giyerek NBA kurallarını ihlal ettiği için ceza aldığı Nike’nin Air Jordan 1 modeli... Nike arşivinden metal Foamposite, “beton çimentosu” baskılı Jordan 4, şampiyonluk yüzüğü olan 6..
Mecbur değilseniz dünyada artık pek az şey için kuyruğa giriliyor; pek çok ülkede bürokratik işlemler bile internet üzerinden kolaylıkla hallediliyor. Artık eskiden olduğu gibi filmleri ilk önce izlemek ya da konser bileti almak için saatlerce beklemek gerekmiyor. En azından sokakta... Bilgisayar başında saatlerce “refresh” tuşuna basmak ayrı tabii.
Yıllardır sinema salonlarında istediği yere oturan Amerikalılar giderek numaralı koltuklara alışıyor.
Ama spor ayakkabı söz konusu oldu mu adlarına “sneakerhead” denen ve sayıları hiç de azımsanmayacak bu kitle her şeyi ama her şeyi göze almaya razı.
PARA GETİREN HOBİ 
Spor ayakkabı firmaları sınırlı sayıda ürettikleri ürünlerin takıntılı derecede alıcısı olduğunu bildiğinden onları sömürmekten çekinmiyor. Bin tane, hatta bazen bir tane üretilen bir spor ayakkabıya sahip olmak bir yarış; markaların kendi mitolojileri de böylece yürüyor. İsteseler herkese yetecek kadar üretirler, ama üretmiyorlar; çünkü biliyorlar ki sınırlı sayıdaki bir ayakkabının hiçbir özelliği kalmayacak.
İkinci el piyasası sneakerhead’lerin en ince ayrıntısına kadar hâkim oldukları bir borsa. New York ve Los Angeles’ta “Flight Club” bu işin en prestijli durağı, çünkü en azından sahte satmadıklarını biliyorsunuz; bazen fiyatının altı-yedi katına bile satılsa ayakkabılar.
Ta 80’lerden beri büyüyen sneaker kültüründe tek bir kriter var: Kimsede olmayana sahip olmak. Sneakerhead’ler üzerine yapılan belgesellerde ayakkabı kutularının hayatlarını ele geçirdiği insanların hikâyeleri var. Bazen ayakkabılar sadece alınıyor ve saklanıyor. Özellikle “crease” denen ayakkabının giyilip katlanmasından dolayı önünde oluşan çizgi asla kabul edilemez.
E-Bay ya da Craigslist gibi sitelerde ikinci el piyasası epey hareketli, ama sırf sneakerhead’lere hizmet veren siteler de var. Twitter’daki etiketler aracılığıyla da ya takas ya da ikinci el satış için birbiriyle haberleşiyor sneakerhead’ler..
Spor ayakkabı deyip geçmeyin, üç- dört bin dolara kadar çıkıyor satış fiyatı.
Oscar töreninde Seth Rogen’ın ayaklarında “Back to the Future” filmi için tasarlanan Nike Air Mag vardı, ikinci el fiyatı 17 bin dolar civarında kendi kendine bağcıkları bağlanan ayakkabının.
EFSANE BABA
Spor ayakkabı dünyasının belki de en önemli ismi bu. Sneakerhead’ler ona peygamber muamelesi yapıyor. Michael Jordan ayakkabıların tasarımından hoşnut değil ve bir başka firmaya geçmeyi düşünürken Jordan 3’ü tasarlıyor. İlk kez bir basketbol ayakkabısında orta yükseklik deneniyor ve başarıya ulaşıyor.
Hatfield’le Jordan birbirlerini sevmese belki de bugün Nike diye bir firma olmayacaktı. İkilinin işbirliği Jordan’ın hiç beğenilmeyen 15. modeline kadar sürüyor. Sonra da Hatfield bir köşeye çekiliyor, zaten ondan sonra da Jordan modelleri hiç bekleneni vermiyor. Hatfield 20. yıldönümü için geri dönüyor ama o da eski modeller kadar ses getirmiyor.
Nike’de yıllar içinde eski modellerin yeniden piyasaya sürülmesiyle mitoloji sürdürülüyor.
HANGİ AYAKKABI POPÜLER?
RAP yıldızlarının bir-iki kere aya- ğında görünsün, spor ayakkabı anında piyasada tükeniyor. Bu işin öncüsü kuşkusuz Kanye West. Louis Vuitton’a bile ayakkabı tasarlamıştı, Nike’ye yaptığı Air Yeezy serisi fenomen oldu ama daha sonra Adidas’a transfer olarak düzenli şekilde yeni Yeezy modelleri çıkarıyor.
Sporcu başarılıysa ayakkabı da satıyor. Steph Curry çok başarılı olduğu için Under Armour’ın basketbol ayakkabıları çok satıyor. UA’in CEO’su Donald Trump lehine konuşunca Curry de buna katılmadığını açıkça söyledi hatta. Adidas’ın James Harden’ı var ama ayakkabılar çok çirkin, internette dalga konusu oldu. Nike’de LeBron James, Kyrie Irving, Kevin Durant ve dünyanın en güzel giyinen erkeği Russell Westbrook var.
ARAP PRENSİ
Rashed Belhasa 14 yaşında Dubai’de yaşayan bir genç. Ama en büyük özelliği bu değil. Birleşik Arap Emirlikleri’nin zenginlerinden Belhasa Ailesi’nin oğlu. Kendi spor ayakkabı dükkânı var; para çok olduğu için istediğini alıp hobi niyetine satıyor.
Yine para çok olduğu için birçok ünlüyle arkadaş olup Instagram’ına küçük videolar koyuyor, onlara spor ayakkabı satıyor.
Mariah Carey’den Steve Aoiki’ye, Big Sean’dan Messi’ye... Cristiano Ronaldo ve Paris Hilton da Belhasa’nın aile albümüne giren kişiler. Evde beslediği evcil hayvanı çitayla ünlüler Dubai ziyaretlerinde poz veriyor. Tam bir “Para her kapıyı açar” hikâyesi.
ALIŞVERİŞ MACERAM
Son yıllarda Adidas kadar küfrettiğim bir marka yoktur. 
Geçen hafta üç ayrı renkte NMD modelini aylar sonunda piyasaya sürdüler. New York’ta mağazaya gidip almaya çalışacaktım, trafikte tıkandım. Neyse ki telefondan siteye girip ısmarlamayı başardım.
“Bunda ne var?” diyebilirsiniz. İnternetten ayakkabı ısmarlamanın bir başarı olmadığını elbette ben de biliyorum. Ama son yıllarda firmalar ayakkabıları o kadar özel bir ürün olarak pazarlamaya başladılar ki belli bir dakikada belli bir yerde olmazsanız parayı bastırsanız bile sahip olamıyorsunuz. Hem firmalar sınırlı sayıda ayakkabı üretiyor, hem de ikinci el kartellerinin bot’ları sürekli kendini yenileyen algoritmalarla bir ayakkabı piyasa çıkar çıkmaz sırada öne geçiyor. Onlarca denememe rağmen bir türlü Yeezy edinemedim.
Vegas’ta sürekli kumarhanenin kazanması gibi bir durum bu Yeezy satın alma süreci. Hep başkalarına piyango vuruyor, ama bir türlü size vurmuyor.
