Kendinden bir şey yapmak için gerekenler listesi

.

1- O şeyi yapmaya duyulan büyük istek. Şimdi bu şart. Ve ne yazık ki, dışarıdan insana yüklenemiyor. Bu içinizde olacak yani. Doğuştan, tutkulu ve arzulu bir tipseniz bu iyi. Yok değilseniz, illa ki tutku ve arzu duyduğunuz bir şey vardır. Onu arayı bulun, o bizim asıl malzememiz. Olmazsa olmazımız. 2- Sabahın erken saatleri. Bu şart değil ama olursa, işimiz çok kolaylaşır. Sabahın erken saatlerinde herkes, denizler bile, uyuyor olur. İşte o vakit, yol almak iyidir. Henüz hayat dalgalan-mamıştır. Cevap ve tepki vermeniz gereken yüzlerce şey silsilesi başlamamıştır ve bu vakti yakalayan şanslılar sükûnetle ve hızla gidecekleri yola koyulurlar. 3- Biraz yetenek. Şart. Yapmak istediğiniz şeyi, yapabiliyor olmanız lazım. Yoksa yapamazsınız. Bazı şanslılar, bunu neredeyse doğuştan bilir. Bakın Picasso olmanız şart demiyorum ama biraz yeteneğiniz olmalı. İstek yoksunluğu gibi, yetenek yoksunluğu da bazen giderilebilir. Yetenekli olduğunuz şeyi bulana kadar, yeteneğinizin olmadığı yerlerde gezinmeniz gerekebilir. Deneyin. Denemekten, beceriksizlikten korkmayın. Herkes beceriksizliklerle beslenerek bir şeyler yapıyor inanın. Gidin, yeteneğinizin minik bir inci gibi sizi beklediği o derinlerdeki istiridyeyi bulun, kırın. 4- Şans. Şart. İnsan şansını kendi yaratır da değil. Evet, şans bulmaya yola çıkabilirsin. Bu iyi. Ama şans varsa vardır, yoksa yoktur. Bu sebeple, bir insan dünyaya geldiğinde, ‘şansı iyi olsun’ denir. Şans her gün orada olmaz. Ama var mı diye etrafı kolaçan etmek akıllıcadır.Bunun için her gün, mümkünse her sabah, ‘bu yapacağım şeyi yapma şansım var mı bugün’ diye bakmak gerekir. Hava durumu gibi, günün şans durumu da, açık gözlerle kollanmalıdır. 5- Olumlu düşünceler. Şart değil ama olursa, işinin rast gitme ihtimali artar. Yaptığın şeyle ilgili, hayatla ilgili, başkalarıyla ilgili iyi düşünceler sana güç verir. Kimse yapacağı şeyin boşa gideceği, beğenilmeyeceği, hak edilemeyeceğini düşünerek elini kolunu kaldırıp işe koyulamaz. Bunlar insanı güçten düşüren düşüncelerdir ve hemencecik bir sinek gibi savurulması iyi olur. Yaptığın şeyin, seni ve hayatı ve başkalarının hayatını, sen yapmadan önceki hallerinden daha güzel bir yere taşıyacağını bilmek en büyük vitamindir. Güzel bir hayaldir. Hayali kurmayan, onu gerçekleştiremez. Tıpkı bir çocuğun, oyunu kurmadan oyun oynayamayacağı gibi.6- O şeyi yapmak. Bu şart. Çoğu insanın, yapmak istediği şey vardır ama onu yapmaz. Yapmak ciddiye alınacak şeydir. Yapmazsan olmaz. Bakın bir daha yazıyorum unutmayın diye: yapmazsan olmaz.Oturup yapacaksın.7- Başkalarını da harekete geçirmek. Şart değil ama takımla her şey daha güzel olur. Başkalarında sende olmayan malzemeler vardır ve yapacağın şeyi zenginleştirirler. Bunun için onları motive etmen gerekir, bu kolay değildir. Genellikle herkes, çok istekli birinin iyimserliğiyle kıpırdanmaya başlar. Bunları kullanın. İstek gösterisi, iyimserlik gösterisi yapın. Toplanacaklardır. Belki onların aradığı şanssınızdır. İşte yaptın. Kendini hiç bu kadar iyi hissetmemiştin. Hayat çorbasına, senin adınla bir baharat eklendi ve tadı daha da iyi oldu. Şimdi artık seni hiç tanımayanlar bile, sayende daha güzel bir hayat yaşıyor.Şu yaptığın küçücük şey bile bir şeyleri değiştirdi. Hayatın anlam kazandı. İyi ki varım dedin. Tüketen bir memeliden, hayata bir şey katan bir memeliye geçtin. Yeteneğini biledin, şansınla buluştun, istekle sarhoş oldun, sabah güneşini aldın en güzeli de ‘vardın’. Daha ne olsun.    <!-- There is only one paragraph! AdUnit will be added to the bottom. -->
