Kozanlı Ömer,  Kılıçdaroğlu’nu yalanlıyor

CHP Genel Başkanı Kemal Kılıçdaroğlu, 8 Ocak 2017’de Parti Meclisi Toplantısı’nda yaptığı konuşmada, “15 Temmuz kontrollü darbe girişimi” ifadesini kullandı. Darbe girişiminin hükümetin kontrolü altında yapıldığını söylüyordu. Bu iddiayı ilk defa 17 Temmuz’da Pensilvanya’daki Batılı gazetecilere verdiği beyanatta F. Gülen kullanmış ve 15 Temmuz için “senaryo” demişti.     	Sayın Kılıçdaroğlu, “kontrollü” dediği bu darbeye karşı Yenikapı’daki birlik mitingine katılmıştı. “Kontrollü” ise Yenikapı’ya neden geldi?    	CHP lideri OHAL ilan edilinceye kadar 15 Temmuz’a “darbe” dedi. Darbe girişiminin ikinci gününde yaptığı ilk yazılı açıklamasında şunu söyledi: “Bu ülke darbelerden çok çekmiştir. Aynı sıkıntıların yeniden yaşanmasını istemiyoruz.”     	CHP lideri 15 Temmuz darbe girişimini hafife alarak, hatta gerçek yüzünü perdeleyerek böylesine büyük siyasi hatayı neden yapıyor? “Kontrollü” dediği o darbe girişiminde 248 masum vatandaşımız şehit oldu. 2 bin 193 vatandaşımız yaralandı, gazilik mertebesi kazandı. Onlara neden saygısızlık yapıyor?    	FETÖ’cüler darbenin içinde olduklarını itiraf ediyorlar. Kontrollü darbe ise binbaşıların, yüzbaşıların içinde olduğu hainler neden Yunanistan’a kaçıyor? Yunanistan onları neden iade etmiyor? NATO’da görevli subaylar niye Almanya’dan sığınma hakkı istiyor. Hepsi hükümetin kontrolünde mi bunların?     	FETÖ’nün gırtlağına kadar bu ihanetin içinde olduğunu inkâr etmek, FETÖ’cüleri korumak değil de nedir? Adil Öksüz gibi F. Gülen’in mollalarından birinin 12 Temmuz’da ABD’ye giderek F. Gülen’den son talimatları aldığı ortaya çıktı. Bu haininin ve yardımcısı sivillerin darbe karargâhlarındaki görüntüleri de mi kontrollü? Savaş uçaklarından, helikopterlerden, tanklardan, savaş gemilerinden atılan bombalar da mı kontrollü?    	Şu bir gerçek, FETÖ 40 yıl öncesinden hazırlık yapmış. Devletin en stratejik birimleri sinsice ele geçirilmiş. Yargı, emniyet, silahlı kuvvetlerde tam bir hâkimiyet kurulmuş. Sonra düğmeye basılmış. 15 Temmuz nasıl FETÖ ihaneti olmaz da, hükümetin “kontrollü” darbe girişimi olur?    	Bakınız geçen hafta Sayın Kılıçdaroğlu’nu çok mahcup edecek bir gelişme oldu.     	FBI’ın, FETÖ’nün 6 üst düzey yöneticisine ilişkin bilgi verilmesi talebiyle gönderdiği bir belgeyi yok ettikleri gerekçesiyle, Emniyet Genel Müdürlüğü İstihbarat Daire Başkanı Ramazan Akyürek’in de arasında bulunduğu 18 eski istihbarat görevlisi hakkında hazırlanan iddianame mahkemeye gönderildi.    	İddianamede, FETÖ’nün sözde “emniyet imamı” olan “Kozanlı Ömer” kod adlı Osman Hilmi Özdil ve “Sinan” kod adlı istihbarat teşkilatı sorumlusu Murat Karabulut’un 12-18 Nisan 2007’de ABD’ye giriş ve çıkışları esnasında FBI tarafından sorgulandıkları ifade edildi.    	Özdil’in üstünden, ileride açılacak Ergenekon ve 28 Şubat davalarında sanık olacak kişilerin isimleri bulundu. Davaların, önceden planlanıp kurgulandığı, Fetullah Gülen ve örgüt yöneticilerinin emri ile çok amaçlı planlanıp uygulanan stratejik harekâtın bir parçası olduğu, talimatın yurt dışından canlı kurye ile geldiği ispatlanmış oldu.     	Düşününüz FBI, işadamı gibi ABD’ye giden birinin üzerinden FETÖ ihanetini ortaya koyacak belgeleri Türkiye’ye gönderiyor. Emniyet içindeki FETÖ’cüler bunları yok ediyor. Belgeler 2014’te tekrar FBI’dan isteniyor ve 15 Temmuz ihanetinin yeni belgeleri elde ediliyor.    	Bir “kontrol” var tabii. Ama CIA ile işbirliği içindeki F. Gülen’in kontrolü bu.     	FBI ile CIA, F. Gülen konusunda hep karşı karşıya geldi. Trump döneminde CIA da tutumunu gözden geçirecektir.    	 
