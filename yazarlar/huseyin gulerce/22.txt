‘Evet’ çıktığında kim ne diyecek?

CHP’liler:“Kılıçdaroğlu, radyoda; ‘Düşünün yeni modeli kurduk. Halk seçti cumhurbaşkanını, başbakan da başkası oldu. Cumhurbaşkanı başka bir partinin genel başkanı, başbakan da başka bir partinin genel başkanı, asıl kavga o zaman çıkacak. Niye bunu söylemiyorlar millete?’ dediği gün ‘Evet’ çıkacağı belliydi. Bir de Baykal yanlış konuştu. Ne demek arkadaş; ‘Beşer şaşar. Böyle bir yetkiyi peygambere versen peygamberi bozarsın…" Biri eski biri yeni iki genel başkan daha baştan bitirdi işi...”    	CHP destekçisi kalemler: “Sandıklarda hile yaptılar. Devletin imkânlarını tepe tepe kullandılar. Ama asıl Kılıçdaroğlu yüzünden. Kaç defa söyledik bundan genel başkan olmaz diye. Yedi defa yenildi, referandumda da yenileceği belliydi. CHP bir defa daha yenilenmeli. CHP’yi kurtarmadan Türkiye’yi kurtaramayız. İşe bak, biz ‘Atatürk’ün askerleriyiz’ diyoruz, yine de yeniliyoruz.” (Arkadan bir ses: “Bir daha Atatürk’ün adını ağzınıza almayın…”)    	Laikçi aydınlar, sanatçılar: “Bu ülkede yaşanmaz. Yazıklar olsun bu sisteme de bizi bu hale getirenlere de. Belki de en iyisi Türkiye'yi terk etmektir. Bak Can Dündar’a, kaçtı Almanya’ya, madalya bile taktılar. Fazıl sana söylüyorum, Yılmaz sen anla…”      	Avrupalılara kızanlar: Almanya’nın, bakanlara izin vermezken, PKK’lılara gösteri yaptırması affedilemez.Hele Hollanda’nın, Aile ve Sosyal Politikalar Bakanı Fatma Betül Sayan Kaya’yı sınır dışı etmesi vatandaşlarımızın üzerine atlarını, itlerini sürmesi doğrudan ‘Evet’ politikasıydı. Avrupa aslında ‘Evet’ çıksın diye çalışıyor, danışıklı dövüş var arkadaş…”    	Ortada görünen ‘Hayır’cılar: “Elimden geldiğince, çevremdekilere, bunun hayatın sonu olmadığını, bildiğimiz hayatı yaşamaya devam edeceğimizi anlatmaya devam edeceğim.”    	“AK Parti ağır ve devasa propaganda makinesini kusursuz bir şekilde çalıştırdı: Devlet aygıtı olduğu gibi AK Parti’den yana oldu. Size bir şey söyleyeyim mi? Bu kadarını... Ne Binali Yıldırım ne Erdoğan bekliyordu. Ne AK Partililer bekliyordu ne araştırmacılar. Ne kamuoyu bekliyordu ne medya... CHP Genel Başkanı Kemal Kılıçdaroğlu ‘Ben ne yaparsam yapayım oyları arttıramıyorum’ diyerek istifa etmeli.”    	‘Evet’ mahallesinde gönlü ‘Hayır’da olanlar: “Sahibiz neden böyle yaptık? Erdoğan bize ne yaptı da karşısına dikildik?Hadi bakalım şimdi ayıkla pirincin taşını. Harç bitti inşaata paydos…”    	F. Gülen:“Bittik demeyin. ‘ABD’de, AB’de o kadar lobi yaptık, medyayı o kadar maniple ettik, mağduriyet algısından tut, o kadar kumpas, tezgâh kurduk olmuyor’ diye düşünmeyin. Sakın pes etmeyin. Yenilmedik, bahar geliyor, her yerde kuş cıvıltıları var. Bak görün neler olacak. Kaçabilenler Türkiye’yi terk etsin. Almanya’ya, Hollanda’ya, Avusturya’ya, Norveç’e, Yunanistan’a gidin. İstihbarat servisleriyle daha sıkı fıkı olun…”    	Bazı FETÖ mensupları: “Yetti artık. 15 Temmuz ihanetine sesimizi çıkarmadık, onursuz lobileri görmezden geldik, hainler Avrupa’ya iltica etti, devlet sırlarını sattı sustuk. Başımızdaki imam kaçtı, bütün suçu üzerimize yıktı. Biz de itirafçı oluyoruz…”    	PKK/HDP: “Bundan sonra belimizi doğrultamayız. Halk 1 Kasım’dan sonra bizden iyice uzaklaşmış. Artık çocukları dağa çıkaramayız. Hendek, çukur derken başımıza balyoz indi. Avrupa’dakiler rahat tabii, dağlarda bitirilen biziz.”    	MHP’li muhalifler: “Bahçeli’nin oyununa geldik.Meral Akşener’e uymayacaktık.İçimizdeki hainler ‘Evet’ oyu verdi.Erdoğan düşmanlığı bize pahalıya patladı. Siyaseten bittik. Buyurun cenaze namazına. Bizi gaza getiren o FETÖ’nün.. Hadi neyse…”
