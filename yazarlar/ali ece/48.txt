Benfica yorgunluğu

BEŞİKTAŞ’ın, Benfica maçının ikinci yarısında sergilediği efor ve yüksek tempo, Türkiye Ligi’nde iki maçtaki efor ve tempoya bedeldi...

Bu yüzden ligin fizik kondisyon gücü en yüksek takımı Medipol Başakşehir karşısında Benfica yorgunluğu pusudaydı. Ancak maçın ilk 15 dakikası dinlenme periyodu olmamalıydı.. Standart oyununu oynayarak başlar, evinde öne geçersin sonra topu ayağında tutarak dinlenir, rakibi yorarsın. Böylece fizik kondisyon seviyelerini eşitlersin! GOLE KADAR UYUDU Ancak Beşiktaş tam tersini yaptı. Beck kötü, diğerleri de özellikle topla uyuşuk ve rejenerasyon idmanı düşük temposundaydı. Bundan faydalanan Medipol Başakşehir önce presle baskı kurdu, sonra golü buldu. Golden sonra uyanan Beşiktaş, Emre’nin sakatlanıp çıkıp, ikinci yarıda Tolgay’ın girmesiyle kaliteli fabrika ayarlarına döndü. Orta sahada tempoyu dikte edip oyunu domine etti. Beşiktaş adına dün gece kaleci Fabri olmasa kontradan gol de yiyebilirdi. TEK KANADI KIRIK Beşiktaş 2. yarıda tempoyu artırdığı her dakika oyun üstünlüğünü de artırdı. Ancak tek bir gol bulabildi, o da duran toptan geldi. Bunun 4 sebebi vardı:1-Beck ofansif açıdan çok kötü bir günündeydi. Beşiktaş hücumda hep tek kanadı kırık oynadı. 2-Adana’daki pozisyon hovardalığı devam etti. 3-Medipol Başakşehir yine iyi bir alan savunması yaptı. 4-Gökhan Gönül çok geç oyuna girdi. Eğer daha fazla süre oynayacak hali yoksa bu daha büyük bir sorun tabii.
