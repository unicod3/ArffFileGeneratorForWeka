Sinyal İstihbarat Merkezi PKK’ya ölümcül darbeleri nasıl indirdi?

<!-- B:YazarBilgi -->
                        
                            
                            Batuhan Yaşar
                            
                                        
                            
                                
                                    
                                        
                                            
                                                
                                            
                                        
                                        
                                        
                                        
                                        
                                    
                                
                                
						
                        <!-- E:YazarBilgi -->
						Son 10 gündür Kuzey Irak’ta Gara, yurt içinde de Hakkâri’nin Çukurca-Dağlıca kırsalında PKK’ya ağır kayıplar verdirildi.
Bundan daha doğal ne olabilir ki diye sorabilirsiniz.

Evet olması gereken buydu ve güzel haberler peş peşe gelmeye başladı.

Evet buraya kadar her şey normal...

Anormal olan gizli bir elin hiç vakit kaybetmeden devreye girmesiydi.

Gazetelerin birinci sayfalarında MİT’in Sinyal İstihbarat Merkezinin (SİB) adı geçmeye başladı.

Çok garip bir şekilde, FETÖ’den tutuklanan Basri Aktepe’nin, Türkiye’nin göz bebeği hâline gelen SİB’in başına getirileceği yazılıp çiziliyordu.

Kara propaganda bununla da kalmıyor Basri Aktepe’nin MİT Müsteşarı Hakan Fidan’ın sağ kolu olduğu iddia ediliyordu. Ama Aktepe, hiçbir zaman Fidan’ın sağ kolu olmamıştı.

Eski adıyla Genelkurmay Elektronik Sistemler Komutanlığı (GES) 2012 yılında MİT’e devredilmişti hatırlarsanız.

Aslında tantana ta o zamanlar başlamıştı:

-Vay efendim genelkurmayın teknik gücü elinden gitti...

-Yok GES, MİT’in elinde etkisizleştirildi...

-Terörle mücadelede askerin eli zayıflatıldı...

Bu minvaldeki kara propaganda haberlerine uzunca süre devam edildi.

Ama mesele bunların hiçbiri değildi...

Asıl konu illegal dinlemelerdi...

FETÖ’nün bir kulağı kesilmişti.

FETÖ’ye belki de ilk darbe bu şekilde vuruluyordu.

Peki, GES ile ilgili gerçekler neler miydi?

GES, personeli ile birlikte MİT’e geçmişti. Yani asker yine başroldeydi.

Geçen sürede GES’in teknolojisi çok daha üst düzeye taşındı. Dünyadaki benzerleri ile aynı noktaya getirildi, yazılımlar millîleşti.

FETÖ’den arındırıldı.

Merak edenler için belirtmekte fayda var, yeni adıyla SİB’in başında hâlen bir general var, yüzde 80’i de hâlen asker.

Genelkurmaydan 2012’den beri SİB konusunda yeni bir talep veya serzeniş gelmedi.

Kısacası ortada bir sıkıntı yok!

Ayrıca yeri gelmişken başka düzeltmeleri yapalım ki, birileri de doğruları öğrensin...

SİB’in kuruluş amacı sadece PKK değil.

Yani sadece Kuzey Irak’la çerçevesi çizilmiş bir yapı değil.

Akdeniz’den Karadeniz’e, Ege’ye kadar Türkiye’ye yönelen tüm tehditleri önceden belirlemek.

-15 Temmuz gecesi uçan F-16’lar ve Kobraların radar izini kim buldu?

Ankara ve İstanbul’da çatıları teğet geçercesine uçan F-16’ların nereden kalktığı ve nereye indiği uzunca bir süre belirlenememişti.

Özellikle çocuklarımıza sonik patlamalarla o dehşet gecesini yaşatan FETÖ’nün pilotları ile ilgili karartma yapılıyordu.

İşte tam da o sıkıntılı anlarda SİB yine devreye girdi.

Hem F-16’lar hem de Süper Kobraların radar izlerini tespit etti.

Çok alçak uçuş yapmalarına rağmen...

Nerede yakıt ikmali yaptılar, yüklenip hangi üsten tekrar kalktılar; tüm detaylar belirlendi.

Sonrası malum...

Hepsi bir bir yakalandı...

Devlet içinde eş güdüm sağlandıktan, FETÖ’cülerden arındırıldıktan sonra SİB’i Tapu İdaresine bağlasanız ne fark eder ki?

-Gara’da neler yaşandı?

Önce isterseniz Gara nerede ve PKK için neden önemli kısaca ona bakalım:

Aslında Dohuk’un kırsalı olarak da bilinen Gara, İran-Irak sınırında ve PKK için stratejik bir yer.

PKK buradaki kamplarında kadın teröristleri eğitiyor.

Aynı zamanda cephanelik merkezi olarak da kullanıyor.

Gara’da PKK’ya ilk darbe 28 Ağustos’ta, ikincisi ise 4 Eylül’de indirildi.

İlk bilgilere göre, Gara sorumlusu Bozan Tekin kod adlı Mehmet Tören etkisiz hâle getirildi. Bozan, terör örgütünün önemli isimlerinden biriydi ve lider kadro içinde yer alıyordu.

Ayrıca Tören’in yardımcısının da işi bitirildi.

Gelen bilgilere göre ilk operasyonda 24, ikincide de 9 olmak üzere toplam 33 PKK’lı saf dışı bırakıldı.

PKK, aynı Bahoz olayında olduğu gibi telsizleri susturdu ve Gara ile alakalı konuşulmasını, yorum yapılmasını yasakladı.

 

-Uçaklar kalkınca 70 noktaya birden haber gidiyordu

 

Her yere sızan FETÖ, terörle mücadeleyi etkisiz kılmak için Türkiye’yi sırtından hançerlemeyi sürdürüyordu.

Her operasyon önceden PKK’ya uçuruluyordu.

FETÖ operasyon yapılacak kamplarının veya bölgelerinin isimlerini tam öğrenemese bile PKK’ya hava harekâtlarına hazırlıklı olunması işaretini çakıyor, terör örgütü de Kuzey Irak ve Türkiye içindeki 70 noktaya haberi ulaştırıyordu.

Güvenilir kaynaklar, 15 Temmuz öncesinde fotoğrafın tam da böyle olduğunu ifade ettiler.

PKK, bugünlerde hava harekâtlarını önceden haber alamadığı için darbe üstüne darbe yiyor.

 

-Çukurca’da başarı nasıl geldi?

 

Mehmetçik, PKK’ya 2. büyük darbeyi Çukurca’da indirdi. İstihbarat raporlarına göre; Çukurca ve Dağlıca’da 100-120 arasında PKK’lı etkisiz hâle getirildi.

Çukurca’daki son gelişmeler, güvenlik toplantılarında “Muazzam bir başarı” olarak nitelendiriliyor.

-Anlık istihbarat,

-PKK’ya haber uçurulamaması,

-Silahlı İHA Bayraktar’ın devreye girmesi; başarının ana sebepleri olarak ön plana çıkıyor.

Anlık operasyon yapabilme kabiliyeti kazanılması terörle mücadeleye çok olumlu yansıdı.

Bayraktarlara yapılan yatırımların meyveleri toplanmaya başladı.

Millîleşen ve FETÖ’den arınan yapılar ve tecrübe kazanan ekip, kendinden emin...

Onlar artık büyük balıkların peşindeler...

Daha güzel haberleri de duyacağız.

 
